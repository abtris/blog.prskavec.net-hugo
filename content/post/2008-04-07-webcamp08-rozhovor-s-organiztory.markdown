---
date: 2008-04-07T00:00:00Z
tags:
- conference
- php
- webcamp
title: WebCamp'08 rozhovor s organizátory
type: post
url: /2008/04/07/webcamp08-rozhovor-s-organiztory/
---

Celkově lze konstatovat, že konference <a href="https://blog.prskavec.net/?p=39">WebCamp'08</a> byla úspěšná. Organizátoři <a href="https://php.vrana.cz">Jakub Vrána</a> a <a href="https://www.interval.cz">Vilém Málek</a> poskytli odpověď na pár otázek.
<h4>Kdy vznikla myšlenka na to uspořádat WebCamp a koho to vlastně napadlo?</h4>
Jakub Vrána: Já jsem měl předloni nápad uspořádat PHP konferenci, který jsem ale neuskutečnil. Proto když Vilém loni na podzim přišel s myšlenkou uspořádat konferenci o webdesignu, tak mě oslovil, jestli nechci uspořádat druhý den o webdevelopmentu.

Vilém Málek: Kdy a koho to vlastně napadlo, je těžké říci. Co já vím, už dříve se různí lidé snažili o konferenci podobného typu. Myslím, že na prvním PWP (díky, Plaváčku) jsem se setkal s Jakubem a mluvili jsme o jeho plánované PHP konferenci, která se ale neuskutečnila. Někdy loni jsme se proto sešli a nakonec jsme se domluvili, že uspořádáme dvoudenní webdevelopersko-webdesignérskou konferenci.
<h4>Proč název WebCamp?</h4>
Jakub Vrána: Napadlo to Viléma. Hledali jsme něco, kde by bylo slovo Web a k tomu něco krátkého připojeného. Nejdříve se měl použít jiný název, který už si alepřesně nepamatuji a který byl obsazený.

Vilém Málek: Hledali jsme nějaký výstižný název, který by měl spojitost s webem a webovými technologiemi a který by zároveň byl použitelný jako doména druhé úrovně, na které by běžela prezentace. Po několika pokusech se z toho vyloupnul WebCamp.
<h4>Jak jste byli spokojeni s účastí na jednotlivých dnech?</h4>
Jakub Vrána: Úroveň publika byla myslím slušná, jeho početnost naše představy nesplnila.

Vilém Málek: Byl jsem rád, že přišlo tolik lidí, které jsem "znal" jen virtuálně, bohužel jsem neměl dost času, abych se jim věnoval. Celkem mě zamrzelo, že nedorazila řada lidí, které jsem pozval, ale chápu, že každý má vlastní časový harmonogram. Škoda, že webdesignérský den byl co do účasti slabší než webdeveloperský, myslím, že prezentovaná témata si zasloužila větší pozornost.
<h4>Témata byla různorodá, je nějaké téma které ti tam chybělo?</h4>
Jakub Vrána: Mě osobně chybělo téma testování pomocí Unit testů, ale vytipovaný přednášející bohužel nemohl.

Vilém Málek: Ano, několik původně domlouvaných přednášek se z různých důvodů nekonalo.
<h4>Trochu vázl časový harmonogram přednášek, neměli jste být na  přednášející tvrdčí, aby dodržovali předepsaný čas?</h4>
Jakub Vrána: Já jsem byl se svým dnem poměrně spokojen, více prostoru jsem dal jen Derickovi a skluz myslím nebyl velký.

Vilém Málek: Pokud jsem si všimnul, Jakub stanovené časy dodržel. Já jsem pro webdesignérský den už dopředu počítal s tím, že se prostor jednotlivých přednášek bude dynamicky posunovat podle zájmu publika a dispozic přednášejících. Po zkušenostech z jiných konferencí, kterých jsem se zúčastnil jako divák, přednášející i moderátor, jsem měl dojem, že to tak bude výhodnější.
<h4>Bude další ročník? Pokud ano, doufám že dáte vědět více dopředu.</h4>
Jakub Vrána: Spolu s Vilémem se nad tím zamyslíme a včas zveřejníme termín. Asi uděláme nějaké změny (hlavní by asi bylo spojení obou dnů do jednoho a rozdělení na dva "tracky").

Vilém Málek: WebCamp je pro mne tak trochu jako splněný klukovský sen a to je silná motivace. Ale plány na tak dlouhé časové období ovlivňuje příliš mnoho faktorů, než abych mohl říci, zda bude či ne.
<h4>Vznikne něco jako sborník s konference nebo s tím pro tento rok  nepočítáte?</h4>
Jakub Vrána: Uvidíme, v jaké kvalitě bude zvukový záznam, a pokud s tím budou souhlasit přednášející, tak ho zveřejníme spolu s prezentacemi.

Vilém Málek: Rádi bychom dali dohromady prezentace a zvukový záznam, který jsme pořídili, a zpřístupnili tyto materiály registrovaným účastníkům konference.
<h4>Kolik bylo vlastně účastníků, přednášející a pořadatelů?</h4>
Jakub Vrána: Přesná čísla bude vědět Vilém, seznam přednášejících je uveden v programu.

Vilém Málek: Webdeveloperského dne se účastnilo kolem šedesáti lidí, webdesignérského asi o třetinu méně. Je celkem těžké to říci přesně, protože někteří z nich přišli jen na jedinou konkrétní přednášku nebo třeba jen na dopolední část programu. Přednášejících bylo osmnáct, dva pořadatelé a čtyři hostesky.
<h4>V diskuzích jsem četl, že to bylo pro některé drahé vložné, pokrylo to vůbec náklady?</h4>
Jakub Vrána: Vyúčtování ještě nemáme hotové, ale náklady se nejspíš nepokryly.

Vilém Málek: Úplné vyúčtování bude k dispozici až za měsíc, ale můžu už říci, že konferenční poplatky nepokryly přímé náklady. Nepřímé jsem ani nepočítal ;-)

Ladislav Prskavec: Nakonec chci za účastníky poděkovat, protože takovéto akce jsou skvělé hlavně na setkání s lidmi, které obvykle známe jen z internetu.

Jakub Vrána: My taky děkujeme, že jsi přišel a že jsi pořídil a zveřejnil fotky.
